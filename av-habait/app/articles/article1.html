
<banner-rating></banner-rating>
<section class="container-fluid">
    <div class="row clearfix">
        <div class="col-xs-8 center-block">
            <article>
                <h1 class="orange-color">טכנאי מייבשי כביסה</h1>
                <p>
                    מייבש כביסה הוא מכשיר די פשוט. הוא בעצם מן מייבש שיער ענק.
                    לכן, התיקון שלו לא אמור לעלות הרבה כסף. טכנאי מייבשי כביסה אמין יפתור את רוב התקלות בעלות של 250-450 ש"ח.
                    ישנם שלושה רכיבים בסך הכל הגורמים לרוב התקלות: גוף החימום, התרמוסטט והרצועה שמסובבת את התוף.
                    למה המייבש לא מחמם? למה התוף של הכביסה לא מסתובב? כמה עולה לתקן את זה? על כך בכתבה.
                </p>
                <h2>מושגי יסוד</h2>
                <p>
                    לפני שיחה עם טכנאי - קצת מושגי יסוד כדי שנבין על מה הוא מדבר.<br />
                    גוף חימום- החלק שמחמם את האוויר. חלק זה ממיר את האנרגיה החשמלית לחום.<br />
                    תרמוסטט עבודה - מכשיר לשליטה בטמפרטורה הרצויה. בהקשר למייבש כביסה, הוא  מפסיק את פעולת החימום, כאשר האוויר בתוך המייבש מגיע לחום מסויים.<br />
                    מפסק ביטחון - חלק פנימי בתוך המייבש המשבית את המנוע בעת עומס יתר בכדי למנוע את הרס המנוע. חלק זה נקרא גם תרמוסטט ביטחון.<br />
                    מפוח - החלק שמזרים את האוויר.
                </p>
                <h2>סוגי תקלות</h2>
                <h3> תקלה מס' 1: המייבש כביסה לא מחמם</h3>
                <p>
                    אחת משתי התקלות הנפוצות ביותר במייבשי כביסה היא שהמייבש לא מחמם כלל את הבגדים. אתם ממששים את הבגדים לאחר רבע שעה ואתם נוכחים לדעת כי הם לא התחממו כלל. ברוב המקרים התקלה נובעת מגוף חימום מקולקל. במעט מקרים זה נובע מתרמוסטט מקולקל.
                    כמה עולה לתקן?
                    החלפת גוף חימום – 300-450 ש"ח. ככל שמחיר המייבש גבוה יותר כך תהיה גם העלות של החלפת החלק. הסיבה לכך היא שבמייבשים היקרים גם חלקי החילוף יקרים.
                    החלפת תרמוסטט – 220-250 ש"ח
                </p>
                <h3>תקלה מס' 2: התוף לא מסתובב</h3>
                <p>
                    תקלה זו והתקלה הקודמת, מהוות את עיקר העבודה של טכנאי מייבשי כביסה. מדוע התוף לא מסתובב? במרבית המקרים הרצועה שמעבירה את הכוח מהמנוע לתוף נקרעה. רצועה ולא מנוע!
                    כמה עולה לתקן?
                    החלפת רצועה – ברוב מייבשי הכביסה העלות תהיה סביב 250 ש"ח בלבד.
                </p>
                <h3>תקלה מס' 3: הבגדים נשארים לחים</h3>
                <p>
                    כאשר הבגדים מתחממים אך נשארים לחים לאחר זמן עבודה ארוך של המייבש, הבעיה איננה בגוף החימום. ברוב המקרים התקלה בצינור היציאה של האוויר. כאשר צינור היציאה סתום או, גרוע מכך, אין צינור יציאה כלל, האוויר החם נשאר בסביבת המייבש ואז התרמוסטט מפסיק את פעולת החימום.
                    כמה עולה לתקן?
                    תיקון צינור יציאה - קונים צינור יציאה בעלות של מספר שקלים בודדים למטר ומתקנים לבד. צריך לוודא שלאוויר החם יש צינור יציאה תקין ולא סתום עד פתח חיצוני.
                </p>
                <h3>תקלה מס' 4: מיבש כביסה לא נדלק</h3>
                <p>
                    אם מייבש הכביסה לא נדלק, לא בטוח שזו אשמתו של המייבש. ברוב המקרים הבעיה היא בחשמל. בדקו האם המייבש מחובר לחשמל. חברו מכשירי חשמל אחרים לשקע, אם גם הם לא עובדים, סימן שהבעיה בשקע. אם הכל תקין, הבעיה באמת נובעת מהמייבש. יתכן שהתקלה בכפתור ההפעלה, שעלות תיקונו היא ברוב הפעמים כ 300-350 ₪ ולא בכרטיס האלקטרוני, שעלותו יכולה להגיע אף לעלות מכונה חדשה.
                </p>
                <h2>צריכת חשמל</h2>
                <p>
                    עלות הדלקת מייבש לשעה היא בסביבות 1.5 ש"ח. עלות זו מחושבת ע"פ הספק מייבש ממוצע של 3000 ואט כפול המחיר לקוט"ש לצרכן פרטי. כדאי לחסוך בשעות הפעלת המייבש גם בשביל הסביבה וגם בכדי להקטין את חשבון החשמל. סחטו את הכביסה במהירות הגבוהה ביותר שאפשר לפני הכנסתה למייבש.
                </p>
                <h3>
                    שיטות לחסכון:
                </h3>
                <p>
                    נקו את הסיבים מהמסנן לאחר כל ייבוש. הניקוי מאפשר למייבש לעבוד ביעילות ולכן חוסך בחשמל. הניקוי חשוב גם בשביל למנוע נזק למפוח או למנוע.
                    השתמשו במייבש שיש לו חיישני לחות. המייבש אומנם יעלה יותר אך לאורך זמן החיסכון בחשמל משתלם, כי החיישנים מפסיקים את פעולת המייבש בדיוק בזמן הנכון וכך חוסכים בחשמל.
                    אפשר גם לתלות כביסה...
                </p>
                <h2>ממה להזהר</h2>
                <p>
                    אם הכביסה אינה מתייבשת והתוף אינו מסתובב יש להקפיד לעבוד עם טכנאי מייבשי כביסה ישר ואמין. לרוב הבעיה פשוטה ויש להחליף רק רצועה שנקרעה או קאבל והתיקון לא יקר. טכנאי שאינו אמין עלול לספר לכם על מנוע שנשרף וזו הוצאה הרבה יותר גדולה, לכן חשוב לדעת עם מי עובדים. יש עוד תקלות פשוטות מאוד כמו צינור סתום או צינור יציאת אויר שחסום על ידי קיר או חפץ. במקרה כזה אתם פשוט מזיזים ומפנים את המכשול וחוזרים לפעילות תקינה של ייבוש הכביסה. אם בכל זאת מייבש הכביסה עדיין לא פועל בצורה תקינה, צרו קשר והזמינו טכנאי.
                </p>
                <p>
                    כאשר המנוע לא עובד כלל, אתם בטוחים שהמנוע הלך. ברוב המקרים, כל מה שצריך לעשות זה ללחוץ על מפסק הביטחון הפנימי. מפסק זה פועל באופן דומה למפסקים של החשמל בבית. אם יש עומס יתר על המנוע הוא משבית את המנוע בשביל שלא יהרס. טכנאי לא אמין ינצל את תמימותכם ויקבע כי צריך להחליף מנוע או חלקים במאות שקלים בעוד שבפועל הוא רק ילחץ על הכפתור. מי שיש לו קצת חוש טכני יכול לפתוח את המייבש ולעשות את זה לבד. רק אם התקלה חוזרת צריך לבדוק האם יש חלק מקולקל הגורם לתקלה.
                </p>
                <p>
                    החלפת מנוע במייבש כביסה. רק במקרים נדירים, הפתרון הוא באמת החלפת מנוע. לכן, אם בעל מקצוע טוען שהפתרון היחיד למייבש שלכם הוא החלפת מנוע ייתכן מאוד שהוא לא אמין. טכנאי אמין יציג בפניכם את השיקולים לתיקון או לקנייה של מייבש כביסה חדש. טכנאי אמין יאמר לכם גם שאם מחיר המייבש שלכם הוא עד 1500 שקלים לא מומלץ להחליף מנוע אלא עדיף כבר לקנות מייבש כביסה חדש! רק במייבשים יקרים יותר כדאי לשקול החלפת מנוע.
                </p>
            </article>
        </div>
    </div>
</section>